---
title: "Jem zdrowo a mimo to tyję..."
description: "Ten wpis powstał w odpowiedzi, na sytuację, którą coraz częściej spotykam w swojej praktyce. Jem zdrowo i nie chudnę, a wręcz tyję z powietrza. Tego typu zdanie zdarza mi się słyszeć coraz częściej."
thumbnail: "https://static.wixstatic.com/media/a7f3f6_2ca75d313764418bb97e6fc22d08bfbc~mv2.jpg/v1/fill/w_740,h_740,al_c,q_90,usm_0.66_1.00_0.01/a7f3f6_2ca75d313764418bb97e6fc22d08bfbc~mv2.webp"
date: "2020-07-26"
---
Ten wpis powstał w odpowiedzi, na sytuację, którą coraz częściej spotykam w swojej praktyce. Jem zdrowo i nie chudnę, a wręcz tyję z powietrza. Tego typu zdanie zdarza mi się słyszeć coraz częściej.


Zacznijmy zatem od podstaw. Czym jest odchudzanie?

Odchudzanie to proces, którego celem jest zmniejszaniu masy ciała, do prawidłowej wartości. Tkanka tłuszczowa to organ, który w efekcie zastosowania ujemnego bilansu energetycznego powinien uwalniać kwasy tłuszczowe, czego rezultatem powinna być utrata zbędnych kilogramów. Powinna, lecz nie zawsze tak jest.


Co może być przyczyną takiej sytuacji ? O tym będzie ten wpis.

Niewłaściwy bilans energetyczny to pierwsza z możliwych przyczyn. Do redukcji masy ciała niezbędny jest ujemny bilans energetyczny. Tylko wówczas nasz organizm zacznie wykorzystywać zapasy zgromadzone w postaci tkanki tłuszczowej. Należy jednak pamiętać, że organizm człowieka rządzi się szeregiem mechanizmów obronnych pozwalających mu przetrwać sytuacje kryzysowe. Jedną z takich sytuacji jest np. długotrwały głód. Dlatego długotrwały zbyt niski bilans energetyczny może prowadzić do adaptacji metabolicznej w wyniku której organizm zamiast uwalniać kwasy tłuszczowe zaczyna je oszczędzać oraz nobilitować odkładanie energii w postaci tkanki tłuszczowej. Co w efekcie prowadzi do spadku całkowitego zapotrzebowania energetycznego nie adekwatnego do spadku masy ciała.


W uproszczeniu, zbyt niska kaloryczność diety może prowadzić do kompensacji, w wyniku której organizm nie będzie chciał tracić zapasów w postaci tkanki tłuszczowej, a wręcz przeciwnie zechce je gromadzić na wypadek sytuacji kryzysowej.


Kolejną przyczyną może być niedoszacowanie wartości energetycznej posiłków. To, że dany produkt jest zdrowy nie jest równoznaczne z tym, że jest niskokaloryczny. Przykładowo 100 gram orzechów to ok. 600 kalorii, czyli kaloryczność sporego obiadu, a to tylko 2 garści orzechów. Nie oznacza to, że w trakcie redukcji masy ciała należy wyeliminować z diety orzechy, oczywiście można je jeść ale w umiarkowanej ilości.


Przyczyną może być także szereg zaburzeń endokrynnych takie jak:

Insulinooporność czyli stan zmniejszonej wrażliwości tkanek na insulinę której zadaniem jest dbanie o prawidłowe stężenie glukozy we krwi.


Insulina jest hormonem anabolicznym, oznacza to że z jej udziałem w organizmie zachodzą procesy syntezy. W uproszczeniu w obecności insuliny organizm gromadzi zapasy. W wątrobie gromadzi glukozę w postaci glikogenu, natomiast komórki tłuszczowe gromadzą zapasową energię w postaci tkanki tłuszczowej.


Po spożyciu węglowodanów następuje wyrzut glukozy do krwiobiegu, na który odpowiada trzustka produkując insulinę, w celu zapewnienia prawidłowego stężenia glukozy we krwi

W sytuacji zmniejszonej wrażliwości tkanek na insulinę trzustka musi wyprodukować jej coraz więcej. Nadmierny wzrost insuliny powoduje, że energia ze spożytego posiłku zamiast odżywiać komórki, które tego potrzebują np. mięśnie, odprowadzana jest do zapasów m.in. w postaci tkanki tłuszczowej.

Nadmierny wyrzut insuliny w odpowiedzi na wzrost glukozy wiąże się także z hipoglikemią reaktywną (gwałtownym spadkiem glukozy we krwi) w wyniku czego niespełna 2 godziny po posiłku odczuwamy głód. Wiąże się to z kolejnym posiłkiem, a co za tym idzie kolejnymi spożytymi kaloriami.

Należy podkreślić, że w przypadku diety - w insuinooporności - problemem nie są węglowodany tyko ich ilość i jakość. Szerzej o insuinooporności będzie w kolejnych postach.


Przyczyną problemów z redukcją masy ciała może być niedoczynność tarczycy.

Gruczoł tarczycowy jest największym organem wewnątrzwydzielniczym w ciele człowieka, a celem jego czynności hormonalnej jest regulacja metabolizmu większości komórek organizmu.

Niedoczynność tarczycy spowodowana jest niedoborem hormonów tarczycy. Stan ten pociąga za sobą szereg różnych objawów. W kontekście tego artykułu najważniejsze to spowolniony metabolizm oraz chroniczne zmęczenie.


Spowolniony metabolizm jest stanem, w wyniku którego organizm spala mniej spożytej energii niż dzieje się to w normalnych warunkach. Jego efektem będzie tycie, pomimo braku zmian nawyków żywieniowych.


Chroniczne zmęczenie, które zniechęca do podejmowania aktywności fizycznej może być kolejną przyczyną zwiększonej masy ciała, ponieważ brak aktywności zmniejsza zapotrzebowanie energetyczne organizmu, a nadmiar spożytej energii będzie gromadzony przez organizm w postaci tkanki tłuszczowej.


Kolejną przyczyną nadmiernej masy ciała mogą być zaburzenia rytmu dobowego. Mogą one mieć niezliczoną ilość przyczyn, m. in. może to być ekspozycja na nadmiar niebieskiego światła (sztucznego światła, którego źródłem są żarówki Led, ekrany telewizorów, komputerów czy smartphonów) zwłaszcza w godzinach popołudniowych w wyniku której wydzielanie melatoniny zostaje zaburzone a jej niedobór pociągnie za sobą pogorszenie jakości snu.


Przyczyną zaburzeń rytmu dobowego mogą być również nieregularne pory snu i posiłków. Wynikają one z różnych sytuacji życiowych, tj. z pracy zmianowej, macierzyństwa, czy nawet nadmiernej aktywności fizycznej zwłaszcza w godzinach wieczornych. Przyczyną tych zaburzeń mogą być także częste zmiany stref czasowych (podróże).


Ilość oraz jakość snu bezpośrednio wiąże się z zaburzeniami wydzielania hormonów odpowiedzialnych za uczucie głodu i sytości, czyli greliny i leptyny. Niedobór snu powoduje, że informacja o uczuciu sytości dociera do mózgu wolniej, w wyniku czego łatwiej zjeść więcej i wygenerować nadwyżkę kaloryczną. Natomiast wzrost greliny związany z niedoborem snu będzie wzmagał uczucie głodu, co może pociągać za sobą podjadanie.


Kolejną przyczyną tycia, a zarazem ostatnią w tym artykule jest choroba Cushinga. W wyniku tej choroby nadnercza produkują nadmierną ilość kortyzolu. Jego podwyższony ponad normy poziom będzie nasilał Insulinooporność, której mechanizm działania prowadzący do otyłości został omówiony powyżej.


Podsumowując, otyłość nie zawsze musi wynikać z nadmiaru spożytych kalorii. W przypadku braku efektów diety redukcyjnej warto spojrzeć na problem szerzej by ustalić jego przyczynę.
